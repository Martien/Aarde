---
title: Gun 50.000 euro aan je concurrent
date: 2008-06-03
categories:
 - "zomaar"
tags:
 - "open-source"
 - "wikinomie"
---

# Gun 50.000 euro aan je concurrent
### 2008-06-03

Laten we [Wikinomics](http://en.wikipedia.org/wiki/Wikinomics) eens toepassen op de ontwikkeling van:
- **commerciële open source educatief materiaal** voor trainers, coaches en andere professionals die zich begeven op het gebied van persoonlijke en organisatieontwikkeling—naar de geest van [Wikipedia](http://wikipedia.org/) en [MIT's OpenCourseWare](http://www.core.org.cn/OcwWeb/); en
- **commerciële open source software** voor overheid, bedrijven en organisaties die onze Aarde als eerste prioriteit hebben—naar de geest van [Linux](http://nl.wikipedia.org/wiki/Linux), [Apache](http://nl.wikipedia.org/wiki/Apache_%28webserver%29), [MySQL](http://nl.wikipedia.org/wiki/MySQL) en [PHP](http://nl.wikipedia.org/wiki/PHP).

Dan levert dat, mits goed gechaorganiseerd, **exponentieel meer rendement en kwaliteit** op. Veel meer kwalitief resultaat tegen een fractie van de kosten. <!--more-->

Bijvoorbeeld: Stel een franchiseorganisatie wil trainingsmateriaal laten ontwikkelen voor haar personeel. Stel dat de eerste versie daarvan €100.000 kost. Die investering levert ze na verloop van tijd een specifieke set trainingsmateriaal op. Maar er zijn meerdere franchiseorganisaties, en een beetje serieuze leidt haar personeel en franchisenemers goed op, want dat komt ten goede van de kwaliteit en reputatie.

Grote kans de **80% van alle trainingsmateriaal generiek is voor alle franchiseorganisaties**. Het gaat namelijk over waarden, principes, dienstbaarheid, feedback geven en ontvangen, etc. Kortom, alles wat maar menselijk is. 20% is specifiek voor elke franchise en heeft te maken met de specifieke producten en diensten van elke franchise.

Stel dat je zo een stuk of 20 franchiseorganisaties de krachten kunt laten bundelen om dat trainingsmateriaal te laten ontwikkelen en ze mikken alle 20 geen €100.000, maar slechts€10.000 in een ontwikkelfonds. Dan heb je €200.000 beschikbaar. Daar kun je aardig wat trainingsmateriaal voor ontwikkelen. Bovendien is dit een stuk beter voor onze planeet omdat je het wiel niet telkens uit hoeft te vinden (en de monden niet hoeft te voeden die dat dubbel doen).

Vervolgens nodig je het trainings- en coachingsmarkt uit om dit als (commerciële) open source betaald te ontwikkelen, onder leiding van een klein, wendbaar en toegewijd en betaald kernteam van "architecten" samengesteld door de franchiseorganisaties. Dan krijg je, net zoals bij Wikipedia bijvoorbeeld, in een kortere tijd kwalitatief zeer hoogwaardig trainingsmateriaal en tegen een fractie van de kosten. Kortom, exponentieel beter rendement tegen een zeer laag risico. Iets wat ik **risicoloos rendement en resultaat** noem.

Tel daar boven op dat het Ministerie van Economische Zaken via SenterNovem met het **[Innovatie Prestatie Contract](http://www.senternovem.nl/IPC/)** (IPC) **€50.000 beschikbaar heeft voor elk van de 15-35 deelnemende "concullega's"** in het co-creatiecollectief. Dan heb je alweer een half mensjaar aan investering gedekt!

Ik loop de laatste tijd vaker tegen ontluikende kansen aan om op deze manier aan de slag te gaan. Ik ben op zoek naar mensen en organisaties die in de geest van bovenstaand de handen ineen willen slaan en een dergelijk collectief, verbond, praktijkgemeenschap op willen zetten en samen met klanten te co-creëren tot een zinderend en gezond ecosysteem.

Dat is pas **zakelijke zingeving** en meteen een mooi voorbeeld van [[Wanneer Dan]].

Kortom, wie doet er mee?

Op de uitkijk naar jouw reactie op voelspriet **at** aardrock • nl.
