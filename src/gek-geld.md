---
title: Gek Geld
date: 2008-09-29
categories:
 - "geld"
tags:
 - "aandacht"
 - "angst"
 - "geld"
 - "gemeenschap"
 - "lef"
 - "liefde"
 - "open"
 - "open-source"
 - "rente"
 - "reputatie"
 - "samenlevenskunst"
 - "symbiose"
 - "systeem"
index: true
---

# Gek Geld
### 2008-09-29

Waar komt die 4 miljard euro die afgelopen weekend Fortis is ingepompt vandaan? En die tientallen en honderden miljarden dollars en euros die de ECB en de Amerikaanse overheid zomaar in de geldmarkt pompen, waar komen die vandaan?

Als ik [[Als de dollar valt]] goed begrijp, dan drukken de banken gewoon geld bij dat vervolgens uitgeleend wordt aan de overheid. Dus heeft de overheid een enorme schuld aan de banken. En vervolgens maakt de overheid op een zondag gewoon even 4 miljard euro vrij om Fortis te redden?

Alhoewel, geld drukken? Het is niet meer dan een paar knoppen indrukken en een paar getallen veranderen in de Grote Globale Spreadsheet. Want meer dan dat is het financiële systeem natuurlijk niet. Of moet je zeggen **Grote Globale Gokpaleis**.

Ergens klopt er iets niet.

Wat is de toegevoegde waarde van banken (en verzekeringen)? AAA-ratings moeten het **vertrouwen** van een bank uitstralen. Maar aangezien die waarderingen op hun eigen drijfzand zijn gebouwd, stort de reputatie en het vertrouwen ook zomaar als een kaartenhuis in.

Wie houdt wie eigenlijk voor de gek?


## Banken zijn misdadig dure rekenmachines

Banken zijn niets meer dan misdadig dure rekenmachines. Het enige wat ze hoeven doen is transacties bijhouden tussen rekeningnummers. Een triviale handeling die moeiteloos, foutloos en virtueel gratis door een computer met een softwareprogramma kan worden uitgevoerd.

De zorg dat er veel mensen op straat komen te staan als banken elkaar, in steeds rapper tempo, over gaan nemen is voldoende bewijs voor de overdaad en onnodige complexiteit van deze molochs.

Welke overheid maakt als eerste middelen beschikbaar om **een grootschalig open source project te starten dat een betrouwbaar, schaalbaar en gedecentraliseerd monetair systeem helpt ontwikkelen**? Een systeem dat het gebruik van gemeenschapsgeld (“community currency” of “gek geld”) katalyseert.

De tijd is er rijp voor. Het systeem overrijp—sterker nog, het begint al flink te stinken (en geld stinkt niet zeggen ze altijd… dus *moet* er wel wat mis zijn).

En ja, **open source**. We willen namelijk niet nog zo'n flop als de OV Chipkaart. We willen een extreem robuust systeem waar de slimste mensen hun creativiteit op kunnen botvieren. **Veiligheid en betrouwbaarheid door radicale openheid** is daarbij het credo.


## Respectloze wereldwijde uitbuiting en uitputting

Onze economie is sociaal helemaal niet rechtvaardig en van bescheidenheid, respect voor elkaar en respect voor de natuur en de dieren is geheel geen sprake meer. Alles en iedereen wordt uitgebuit en uitgeput. Met harmonie en het evenwicht heeft het niets meer te maken. Wereldwijd zet de economie mensen steeds verder tegen elkaar op met alle gevolgen van dien.

En dan is onze rijkdom ook nog maar een schijnbare rijkdom want we hebben de laatste vijftig jaar meer schade aan de natuur aangericht dan in alle eeuwen daarvoor en het is nog maar de vraag of we dat kunnen keren. Alhoewel, elk niet-functionerend en ongezond systeem lijdt aan zelfvernietiging.


## Rente

En dan hebben we nog de rente als misdadig instrument. Elke euro die de centrale bank erbij verzint wordt met rente uitgeleend aan banken en overheden en via die weg aan bedrijfsleven en particulier. En hoe verder je in de keten komt, hoe meer rente erop zit. Een volkomen legaal grootschalig en misdadig piramidespel?

Dan te bedenken dat vroeger de meeste religies rente verboden. Alleen de Islam weet dit nog steeds in stand te houden. Het Christendom is zo zwak geweest om het verbod op rente te laten vallen. Jammer.


## DigiCash

Ik herinner me DigiCash van [David Chaum](http://www.chaum.com/) dat uitging van digitaal niet traceerbaar geld, net zoals baar geld. Dat roept de zwarte markt en witwassen natuurlijk op, maar zijn systeem maakt het twee keer uitgeven van het zelfde geld juist precies op dat moment zichtbaar en vanaf dat moment traceerbaar.

Chaum heeft er de patenten op. Jammer dat hij destijds zo koppig was in de onderhandelingen met de banken. Tegelijkertijd ook begrijpelijk. Het was (en is) een fundamentele bedreiging voor het huidige bancaire systeem—de gevestigde orde. Logisch dat ze zich er uit alle macht tegen verzetten.

Geld wordt informatie en informatie wordt geld.

Kom op David, maak jouw ideeën eens patentvrij.


## Zelfs de journalistiek is bang

Wat me verbaast is dat in alle actualiteitenprogramma's hoofdzakelijk gesproken wordt over de "reparatie" en het "herstel" van het systeem. Onderwerpen zoals alternatieve geldsystemen komen niet aan de orde. Struisvogelpolitiek? De gevestigde orde is natuurlijk doodsbenauwd. Ze lopen met boter op hun hoofd.

Die gevestigde orde is zo extreem machtig en heeft zoveel middelen om schier elke bedreiging af te wenden dat het bijna niemand lukt. Iedereen loop bang, onzeker en met twijfel rond. Niemand durft iets te ondernemen. Waar is de lef (en liefde)?


## Gek Geld

In deze tijd doen vele initiatieven zoals [Strohalm](http://strohalm.nl/), [Cyclos](http://project.cyclos.org/), [Open Money](http://openmoney.org/) en [Ripple](http://ripple.sourceforge.net/) een poging om voet aan de grond te krijgen. Vele daarvan zijn geïnspireerd door grootheden zoals [Bernard A. Lietaer](http://www.lietaer.com/) die de voordelen beseffen van een eigen lokale munteenheid voor gemeenschappen (_communities_).

Maak je eigen geld voor je eigen gemeenschap. Dan kan het alleen binnen je eigen gemeenschap gebruikt worden en blijft het lokaal, binnen je eigen systeem. Het bevordert {gezonde gemeenschapszin} en **stimuleert de [[samenlevenskunst]]**.

Ook al heb je geen geld, geen krediet, je kan het toch uitgeven. Gewoon zelf maken door iets te kopen. Jouw aanschaf van een product of dienst van een ander binnen jouw gemeenschap is, letterlijk, gelijk**waardig** aan jouw **belofte om in de toekomst ook een bijdrage te leveren aan jouw gemeenschap**.

### Alles gratis
 Alternatieve economische systemen pleiten voor "alles gratis". Theoloog Bram Snoek heeft samen met ontwikkelingssocioloog Jo Versteijnen een al jaren sluimerend plan voor een alternatieve economie verder ontwikkeld. En ook emeritus hoogleraar economie Dr. Jaap van Duijn laat van zich horen in [Hindoeïsme & Economie deel 1 & 2](http://www.ohmnet.nl).

Mix daar naar smaak de [[vier soorten gratis]] bij in, en kijk toch eens hoe mooi de wereld kan worden.


### Gedecentraliseerd reputatiesysteem

Geld is een wonderbaarlijk en prachtig smeermiddel voor **schitterende [[samenlevenskunst]]**. Geld is eigenlijk niet meer dan een **gedecentraliseerd reputatiesysteem**. Klaplopers vallen direct op. En degenen die grote bijdragen leveren aan de gemeenschap en samenleving ook.

Wat mij betreft mag er een Google-achtige club opstaan en de wereld voorzien van een open source gek geld systeem.

Laten we eens een groots gedurfd [[serieus gek geld spel]] leven in blazen en [[geld als instrument voor massaheling]] inzetten.

Crisis? Welke crisis? We leven een een tijd van ongekende kansen! Zet je {kanskijker}s op!!!
